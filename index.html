<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Antigoné</title>
    <link rel="stylesheet" href="style.css">
</head>
<body>
    <h3>Szophoklész</h3>
    <h1>Antigoné</h1>

    <dl>
        <dt>ANTIGONÉ</dt>
        <dd>Iszméné, testvér, egy szív, egy lélek velem,<br>
            Ismersz-e bajt, mit Oidipusz atyánk után <br>
            Kettőnkre, kik még élünk, nem halmozna Zeusz? <br>
            Mert nincsen átok és nincs semmi fájdalom, <br>
            Nincs becstelenség és nincsen megcsúfolás, <br>
            Amit ne látnánk rajtunk teljesedni be. <br>
            Most is mi az, mit városszerte hall a nép,<br>
            Kihirdetésre mily királyi szó került?<br>
            Hallod, tudod? Vagy nem jutott füledbe még,<br>
            Mivel sújtják a gyűlölők szeretteid?</dd>
        <dt>ISZMÉNÉ</dt>
        <dd>Hozzám szeretteink felől, Antigoné,<br>
            Se jó, se rossz hír nem jutott azóta, hogy<br>
            Két testvér két testvérünket vesztettük el,<br>
            Kik egy napon s egymás kezétől estek el.<br>
            Ma éjjel Argosz harci népe elvonult<br>
            S azóta semmit sem tudok, mi engemet<br>
            Boldoggá tenne vagy mélyebbre sújtana.</dd>
        <dt>ANTIGONÉ</dt>
        <dd>Mindjárt gondoltam, épp azért hívattalak<br>
            Kapun kivűlre, hogy szavam ne hallja más.</dd>
        <dt>ISZMÉNÉ</dt>
        <dd>Mi az? Mi nyugtalanság van szavad mögött?</dd>
        <dt>ANTIGONÉ</dt>
        <dd>Hát nem megvonta két testvér közül Kreón<br>
            A másiktól, mi egyiknek kijárt, a sírt?<br>
            Eteoklészt, mint mondják, jog s törvény szerint<br>
            A föld göröngyével takarta el, hogy őt<br>
            Az alvilágiak közt várja tisztelet.<br>
            De Polüneikészt, mert elhullt vesztett ügyért,<br>
            Ilyen parancs fut szét a város népe közt,<br>
            Hogy eltemetni, sem siratni nem szabad,<br>
            Hagyják, heverjen ott megkönnyezetlenül,<br>
            A dögmadár kívánatos zsákmányaként.<br>
            A jó Kreón ilyen parancsot osztogat<br>
            Neked s nekem – nekem! ki kell ezt mondanom! –<br>
            S mindjárt jön is, hogy kik még nem tudják talán,<br>
            Azok saját szájából hallják meg s vegyék<br>
            A tiltó szót szivükre, mert ki megszegi,<br>
            Nyilvánosan fogják azt megkövezni majd.<br>
            Ez így van, és most megmutathatod, ki vagy,<br>
            Derék ősökhöz méltó, vagy hitvány utód.</dd>
    </dl>

</body>
</html>